---
title: "होगा कोई ऐसा भी कि ग़ालिब को न जाने"
date: "2020-12-27"
categories: 
  - "articles"
tags: 
  - "article"
  - "ghalib"
  - "shayari"
---

आज 27 दिसंबर, बहुत लोगों के लिए आम सा दिन है…मगर जो शख्स शायरी से ताल्लुक़ रखते हैं उनके लिए आज का दिन बेहद खास है। आज है भारत में जन्मे सबसे मक़बूल और महान शायर, मिर्ज़ा ग़ालिब की यौम-ए-पैदाइश! ग़ालिब का जन्म 1797 में आगरा में हुआ, बचपन में ही सर से बाप का साया उठ जाने के बाद दिल्ली जाना हुआ, जहाँ इनकी ज़िन्दगी का एक बड़ा दौर गुज़रा। शायरी का हुनर ख़ुदा से माँग कर आये थे, सो 11 की उम्र से ही ग़ज़लें कहना शुरू कर दीं।

अपनी शायरी में दुनिया को अगर किसीने सबसे पहले आईना दिखाने की हिम्मत की है तो वो ग़ालिब ही है, कहते हैं -

_बाज़ीचा-ए-अतफ़ाल है दुनिया मेरे आगे,  
होता है शब-ओ-रोज़ तमाशा मेरे आगे.._

_सब्ज़ा-ओ-गुल कहाँ से आये हैं,  
अब्र क्या चीज़ है हवा क्या है.._

ऐसे सवाल भी शायरी में सबसे पहले ग़ालिब ने ही किये हैं।

ग़ालिब की महानता सिर्फ भाषा के प्रयोग या खूबसूरत शायरी करने से नहीं है, बल्कि ज़िन्दगी की जो उलझन है, दुनिया के रस्म-ओ-रिवाज़ हैं , उसको सबके सामने अपने अनोखे अंदाज में पेश किया है। ग़ालिब की शायरी सिर्फ इश्किया शायरी नहीं है, बल्कि फ़लसफ़ा(philosophy) और तसव्वुफ़(sufism) की अपनी एक दुनिया उनके शेरों में मौजूद है, बक़ौल ग़ालिब -

_ये मसाइल-ए-तसव्वुफ़, ये तेरा बयान 'ग़ालिब',_  
_तुझे हम वली समझते, जो न बादा-ख़्वार होता..!_

यानी, दुनिया कहती है कि ग़ालिब, तू तसव्वुफ़ जैसे मसाइल पे कितनी बड़ी-बड़ी बातें करता है..तू अगर शराब न पीता तो तुझे हम मौलवियों का सा दर्जा देते.

उनकी एक ग़ज़ल का शेर है -

_आते हैं ग़ैब से ये मज़ामी ख़याल में,  
ग़ालिब सरीर-ए-ख़ामा, नवा-ए-सरोश है.._

यानी, मेरे ख़याल में ये मज़ामीन(writings) किसी दूसरी दुनिया से आते हैं, मेरे कलम की आवाज़ ऐसी है जैसे ख़ुदा की आवाज़ हो.

शायरी में ग़ालिब खुद के लिए कहते हैं -

_हैं और भी दुनिया में सुख़नवर बहुत अच्छे,  
कहते हैं कि 'ग़ालिब' का है अंदाज़-ए-बयाँ और.._

आगे जब इन पर जान बूझ कर मुश्किल शेर कहने का इल्ज़ाम लगाया जाता है तो कहते हैं -

_न सताइश की तमन्ना न सिले की परवाह,  
गर नहीं हैं मेरे अशआर में मानी न सही.._

यही बात एक और जगह कहते हैं, मगर फ़ारसी में -

_मुश्किल है जिबस क़लाम मेरा, ऐ दिल,  
सुन-सुन कर जिसे सुख़नवरान-ए-क़ामिल,  
आसाँ कहने की करते हैं फ़रमाइश,  
गोयम मुश्किल, वगरना गोयम मुश्किल.._

यानी, मेरा कलाम मुश्किल है, ऐ दिल…तमाम शायरों का कहना है कि आसान लहज़े में अपनी बात कहूँ…मैं कहता हूँ तो मुश्किल है, नहीं कहता तो मुश्किल है..

ग़ालिब की इश्किया शायरी भी किसी से कम नहीं है, मिसाल के तौर पे देखें -

_दिल से तेरी निगाह जिगर तक उतर गई,  
दोनों को इक अदा में रज़ामंद कर गई.._

_वो आये घर में हमारे ख़ुदा की क़ुदरत है,  
कभी हम उनको कभी अपने घर को देखते हैं.._

_ख़त लिखेंगे, गरचे मतलब कुछ न हो,  
हम तो आशिक़ हैं तुम्हारे नाम के.._

_सोहबत में ग़ैर की न पड़ी हो कहीं ये ख़ू,  
देने लगा है बोसा बग़ैर इल्तिज़ा किये.._

_नींद उसकी है, दिमाग उसका है, रातें उसकी हैं,  
तेरी ज़ुल्फें जिसके बाज़ू पर परीशां हो गयीं.._

_करने गए थे उनसे तग़ाफ़ुल का हम गिला,  
की एक ही निगाह कि बस खाक़ हो गए.._

अपने मेहबूब से ही नहीं, उसके ख़याल से भी बेइंतहा मोहब्बत करते हैं -

_संभलने दे मुझे ऐ नाउम्मीदी क्या क़यामत है,  
कि दामन-ए-ख़याल-ए-यार छूटा जाए है मुझसे.._

अपनी शायरी के अलावा अपने स्वाभिमानी व्यक्तित्व के लिये जाने जाते थे। अपने लिए कहते हैं -

_पूछते हैं वो कि 'ग़ालिब' कौन है,  
कोई बतलाये कि हम बतलायें क्या..!_

आगे ग़ालिब कहते हैं कि मेरे बाद ज़माने में दूसरा सच्चा आशिक़ नहीं होगा, मेरे मरने पे इश्क़ का शोला राख के रूप में काला लिबास पहन लेगा..

_शमा बुझती है तो उसमें से धुँआ उठता है,  
शोला-ए-इश्क़ सियहपोष हुआ मेरे बाद.._

फिर ख़ुदा के सामने भी न झुकने की बात करते हुए कहते हैं कि, हम बंदगी में भी आज़ाद मिजाज़ के हैं, ऐसे कि हमने अगर क़ाबा का दर बंद देखा तो हम भी न रुके, वापस आ गए -

_बंदगी में भी वो आज़ाद-ओ-ख़ुदबीं हैं कि हम,  
उल्टे फिर आये दर-ए-क़ाबा अगर वा न हुआ.._

फिर जन्नत को मुँह दिखता हुआ कहते हैं कि सिवाए उस शराब के जिसमें मुश्क़ की खुशबू हो, ऐसी कोई चीज़ नहीं कि मुझको जन्नत का तलबगार बनाये -

_वो चीज़ जिसके लिए हमको हो बहिश्त अज़ीज़,  
सिवाए बादा-ए-गुलफ़ाम-ए-मुश्क़बू क्या है.._

ग़ालिब की ज़िन्दगी में दिल्ली के जो हालात हैं, वो इनकी लेखनी में खूब देखने को मिलते हैं, इन्होंने सैकड़ों ख़त लिखे हैं, जिनमें बस दिल्ली का बयान है..कोई आदमी अपने शहर से इतना प्यार शायद ही करता हो जितना ग़ालिब दिल्ली से प्यार करते हैं। उसपर सितम ये है कि इनकी आँखों के सामने ही दिल्ली बर्बाद होती है। 1739 में नादिर शाह का हमला, बाद में 1857 का ग़दर। 1857 के ग़दर का दर्द ग़ालिब अपने ख़तों में इस तरह बयान करते हैं-

_अंग्रेज की क़ौम से जो रूसियाह के हाथों कत्ल हुए,  
उसमें कोई मेरा उम्मीदगाह था और कोई मेरा शागिर्द,  
हाये, इतने यार मरे कि जो अब मैं मरूँगा,  
तो मेरा कोई रोने वाला न होगा.._

इस सब के अलावा ग़ालिब को इस बात का दुख रहा कि उनकी कद्र किसी ने नहीं जानी, उनके क़लाम को मुश्किल कह कर दरकिनार कर दिया गया, और इतनी महरूमियाँ देखनी पड़ी जो किसी के भी हौसले पस्त कर दें..पर इस शायर ने चुनौतियों का हँस कर मुक़ाबला किया और दिल के सोज़ को लफ़्ज़ों में पिरो कर अमर बना दिया..

_रंज से ख़ूगर हुआ इंसाँ तो मिट जाता है रंज,  
मुश्किलें मुझ पर पड़ीं इतनी कि आसाँ हो गईं.._

_इशरत-ए-क़तरा है दरिया में फ़ना हो जाना,  
दर्द का हद से गुज़रना है दवा हो जाना.._

_न था कुछ तो ख़ुदा था कुछ न होता तो ख़ुदा होता,  
डुबोया मुझ को होने ने न होता मैं तो क्या होता.._

अपने आगे के शायरों में बस मीर और बेदिल को ही इन्होंने ऊँचा मक़ाम दिया है। इनका फ़ारसी क़लाम उर्दू के मुक़ाबले काफ़ी बड़ा है, उर्दू क़लाम 'दीवान-ए-ग़ालिब' के नाम से शाया है।

ग़ालिब का नाम उर्दू शायरी तक सीमित नहीं है, बल्कि पूरी दुनिया उनके शायरी को मूलभाषा में, या तर्जुमा पढ़ कर लुत्फ़ उठाती है, और आज दुनिया को अपने इस हीरे पर नाज़ है. बक़ौल ग़ालिब -

_और तो रखने को हम देहर में क्या रखते थे,  
मगर एक शेर में अंदाज़-ए-रसा रखते थे.._

_ज़िन्दगी अपनी जब इस शक़्ल से गुज़री 'ग़ालिब',  
हम भी क्या याद रखेंगे कि ख़ुदा रखते थे.._

― प्रकाश
